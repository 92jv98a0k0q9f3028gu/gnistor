---
title: "Tillsammans mot rasism"
date: 2024-06-02 13:00:00
forms: [Demonstration]
locations: [Stockholm]
organizer: "Tillsammans mot rasism, Feministiskt initiativ m.fl."
addressName: "Norra Bantorget"
streetAddress: "Norra Bantorget"
postalCode: "111 20"
addressRegion: "Stockholm"
addressCountry: "Sweden"
source: ""
---
Den 2 juni samlas vi för att demonstrera mot rasismen. Då är det en vecka kvar till EU-valet. Prognoserna pekar på att högerextrema och högerpopulistiska partier kan bli största parti i nio länder. Här i Sverige har rasismen ökat betydligt sedan Sverigedemokraterna blev samarbetsparti med regeringen.

Våra huvudparoller är:
- ⁠Nej till angiveri och visitationszoner
- ⁠Återinför rätten till asyl
- Bekämpa rasism, militarism och hetsen mot muslimer
- Kamp mot fascistiskt våld och terror

Demonstrationen startar söndagen den 2 juni kl 13:00 på Norra Bantorget, Stockholm (nära centralstationen)

Kl 14:00 blir det avmarsch till Gustav Adolfs Torg, där vi kommer att avsluta innan kl 15:00

Läs hela plattformen längre ner.

Mer information om talare och upplägg kommer publiceras i eventet närmare inpå.

Just nu är vi 24 organisationer som står bakom nätverket: Amara // Black Autonomy Federation // BAM - bred antirasistism mobilisering // Elevintresse före Vinstintresse // Feministiskt Initiativ // Föreningen Hjärta // Kampanjen "Riv Tidöavtalet" // KJAR // Kongo Moko // Kvinnofront // Latinamerika grupperna // Läkare mot rasism // Norra Järva Stadsdelsråd // Nätverket Nu är det Nog ! // Partiet Vändpunkt // Salvador Allende Kulturförening // Seko Tunnelbanan // SHORA // Socialistiskt Alternativ // SUF // #Taettklivframåt // Unga Socialister // Vardagsrasismen // Värdigt Liv //

Fler organisationer är på gång. Ta kontakt med oss om även du eller din organisation vill komma med.

## PLATTFORM

Den 2 juni samlas vi för att demonstrera mot rasismen. Då är det en vecka kvar till EU-valet. Prognoserna pekar på att högerextrema och högerpopulistiska partier kan bli största parti i nio länder. Här i Sverige har rasismen ökat betydligt sedan Sverigedemokraterna blev samarbetsparti med regeringen.

Att koranbränningar har startat igen är ingen slump, inte heller nazistattacken mot en antifascistisk föreläsning i Gubbängen nyligen. Den blåbruna regeringens retorik och beslut är skrämmande: avskaffande av permanenta uppehållstillstånd och de hämningslösa försämringarna av asylrätten; jakten på flyktingar med inre gränskontroller genom rasprofilering (hudfärg avgör vilka som id-kollas); livshotande begränsning av rätt till tolk inom vården; "kvalificering till välfärden" utifrån medborgarskap och status; angiverilagen där offentligasnställda ska kunna dömas om de inte rapporterar gömda flyktingar i skolan eller vården.

Men rasistisk politik visar sig på många sätt, den kommer även i form av "trygghetspolitik". Visitationszonerna i socialt utsatta områden gör inte livet svårare för gängkriminella, men det kommer att utsätta vanliga arbetare och unga med icke-vit hudfärg för genomsökningar och trakasserier. Också här blir rasprofilering metoden. Även en ny lag som gör det möjligt för poliser att förbli anonyma i rapportering om ingripanden rörande gängkriminalitet kommer göra så att det blir svårare att hålla individuella poliser ansvariga för just trakasserier och våldsbrott mot rasifierade personer.

De rasistiska förslagen från regeringen kommer som hand i handske ihop med en upptrappad nationalism, krigshets och skrämselpropaganda. Lägg till den odemokratiska Natoanslutningen och en oemotsvarad miljardrullning till militär upprustning samtidigt som välfärden svälter. Allt detta ifrån samma blåbruna regering som stödjer Israels terrorbombningar av Gazas civila och deltar i militära aktioner för storföretagens räkning mot Jemen, ett av världens fattigaste länder. Samtidigt attackerar regeringen bistånd och civilsamhällsorganisationer som jobbar med miljö, urfolk och småbrukare.

På arbetsplatserna fördjupas utnyttjandet av migrantarbetare som jobbar under slavliknande villkor. Regeringens höjda försörjningskrav ledde som väntat inte till att de usla lönerna höjdes utan till en dramatisk ökning av falska kontrakt. Syftet var just också att förstärka migrantarbetarnas rättslöshet; migrantarbetarna riskerar att tvångsutvisas medan arbetsgivarna inte riskerar något alls. Detta trots att det i många sektorer av Sverige är just migrantarbetare som bär upp vårt samhälle.

Vi har en regering, och även stora delar av “oppositionen” i riksdagen, som gör skillnad på människor, var du är född spelar visst roll enligt dem. Att deras retorik länge handlat om stängda gränser, att göra det svårt för flyktingar och att man ska “hjälpa folk på plats”, gör bara att deras hyckleri blir tydligt! Vi märker också hur flyktingar behandlas olika beroende på hudfärg. Alla flyende människor behöver stöd och rätt att stanna.

Antifeminismen, hetsen mot transpersoner och brännmärkningen av demonstranter ingår också i den reaktionära politikens upptrappning. Söndra och härska har blivit politikernas agenda. Rasismen, nationalismen och hetsen mot alla oliktänkande eller oliklevande är en giftig kombination som förpestar samhället, tar fram det sämsta ur folk och gör Sverige till ett land där alltfler utsatta känner sig ovälkomna. Nu är tiden att gå samman och bygga motstånd. Nu är det dags att säga ifrån. Nu bygger vi nätverket Tillsammans mot rasism.