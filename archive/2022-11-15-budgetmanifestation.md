---
title: Budgetmanifestation 
date: 2022-11-17 17:00:00
organizer: Allt åt alla Göteborg m.fl.
forms: [Manifestation]
locations: [Göteborg]
---
## Information
Riksföreningen Grunden, Föreningen FUB och Förbundet Allt åt alla kallar gemensamt till manifestation om Göteborgs kommunens budget och frågan om de ekonomiska villkoren för de som har Daglig Verksamhet enligt LSS.

Det är en kommunal fråga hur hög habiliteringsersättningen är och enligt vilka villkor denna ersättning betalas ut. Vi vill särskilt trycka på två frågor:

1) Habiliteringsersättningen fyller, som vi ser det, samma funktion som lön; det är en ekonomisk ersättning som utfaller när den insatsberättigade närvarar och utför överenskomna uppgifter på sin arbetsplats.

Habiliteringsersättningen är i skrivande stund 116 kr per arbetsdag i Göteborg. Den höga inflationen har dock inneburit en reallönesänkning för dem som har Daglig Verksamhet.

Det bör särskilt påpekas att de som har Daglig Verksamhet har ytterligt låga offentliga ersättningar i övrigt. Inflationen har alltså slagit stenhårt mot en redan ekonomiskt mycket utsatt grupp i samhället.

2) Det är vidare så, att de som har Daglig Verksamhet visserligen har rätt och möjlighet att vara lediga på semestern, men då utfaller ingen habiliteringsersättning alls. Det innebär i praktiken att många insatsberättigade inte har råd att ta semester. Vi tycker det är märkligt att på det viset diskriminera dem som har Daglig Verksamhet jämfört med dem som har lön, och att det är orimligt att i praktiken tvinga personer att avstå från semestern av ekonomiska skäl.

Vi anser därför att kommunfullmäktige bör besluta:

A) Att habiliteringsersättningen höjs så mycket att den får full inflationstäckning.

B) Att habiliteringsersättning skall utbetalas under de 25 årliga semesterdagarna, till de som har en placering på Daglig Verksamhet enligt LSS.

Riksföreningen Grunden, Föreningen FUB och Förbundet Allt Åt Alla uppmanar alla som stöder kraven på inflationstäckning och semesterersättning inom Daglig Verksamhet att delta i Budgetmanifestationen på Gustav Adolfs Torg, den 17 november klockan 17.00, för att föra fram dessa krav.

Läs mer: https://www.facebook.com/events/645691123825700/