---
title: "Ny Tid Klubb Tigern Goes Stockholm Arbete & Litteratur"
date: 2023-11-18 18:30:00
forms: [Forum]
locations: [Stockholm]
organizer: Ny Tid
---
Hur skildras arbete i litteraturen, vad kan litteraturen berätta om arbete och klass i dag, och vad kan litteraturen berätta om hur vårt arbetsliv har förändrats och förändras? 

Finlands främsta vänsterkulturtidskrift Ny Tid tar äntligen sin kulturklubb Klubb Tigern till Stockholm! Kom och lyssna och diskutera kring arbete och litteratur tillsammans med Wanda Bendjelloul, Lovisa Broström, Henrik Johansson och Annika Åman! För underhållningen står den finsk-svenska trion Tiger! Detta är också ett ypperligt tillfälle att bekanta sig med den finlandssvenska månadstidningen Ny Tid – som Jonas Sjöstedt kallat ”den bästa vänstertidskriften på svenska”. Moderator är Ylva Larsdotter. 

- 18:30 Dörrarna öppnas
- 19:00 Diskussion
- 20:00 Musik
- 21:00 Vi förflyttar oss till lämplig lokal för eftersläpp

## Fritt inträde! 

Wanda Bendjelloul är journalist, kritiker och författare, som bland annat skrivit boken ”Dalenglitter en roman om hårt arbete”, i vilken hon belyser klassgränser och demokratiunderskott.

Lovisa Broström är ekonomihistoriker och författare till boken ”Medeklassen 200 år i samhällets mitt”. 

Henrik Johansson är kritiker och författare till bland annat boken ”Fruktansvärda arbetsplatser jag besökt och de vackra människor jag där mött”.

Finlandssvenska Annika Åman är regissör, författare, musiker och kulturarbetare, aktuell med romanen ”Lumpänglar”, en berättelse förlagd till det österbottniska industrisamhället Oravais under mellankrigstiden. 

Österbottniska vibbar är det också i trion Tiger, bestående av finlandssvenska Joel Isaksson och Oskar Nyman, båda från Jakobstad, och svenska sångerskan Daniela Binyamin. Den Stockholmsbaserade gruppen beskriver sig själva som ”motljus i april och regniga sommarnätter”. 

Den finlandssvenska kultur- och samhällstidskriften Ny Tid är idag den enda vänstertidskriften på svenska i Finland som fortfarande utkommer i tryckt form. Tidskriften granskar kultur med samhällsglasögon och samhället med kulturella glasögon. Med en historia som sträcker sig till 1944 är det en av Finlands mest anrika vänstertidskrifter, och har mottagit flertalet utmärkelser för sin folkbildande profil. Ny Tid anlägger ett brett nordiskt perspektiv i sin rapportering, och anlitar flertalet medarbetare i Sverige. 

Ny Tid är en läsarägd tidskrift som ges ut av den kulturradikala föreningen Tigern rf (vars namn härstammar från den legendariska syndikalistiska sloganen ”Arbetaren tiger inte”), som sedan 2015 har ordnat Klubb Tigern, en klubb som sammanför kultur, samhällsdebatt och skönt häng i opretentiösa former. Detta är första gången klubben ordnas i Sverige. 

Läs mer: https://www.facebook.com/events/3627199860891822/
