---
title: "Tillståndet: Om postmodernism och postmodernitet i en värld efter sanningen"
date: "2025-03-18 17:30:00"
enddate: "2025-03-18 20:00:00"
locations: [Stockholm]
forms: [Samtal]
organizer: "ABF Stockholm"
addressName: 
streetAddress: "Sveavägen 41"
postalCode: "SE-111 34 Stockholm"
addressRegion:
addressCountry: "Sverige"
source: https://www.facebook.com/events/3669266893372490/
---
När postmodernismen bröt igenom internationellt på 1980-talet förknippades den främst med franska tänkare som Jean-François Lyotard och Jean Baudrillard och deras kritik mot konventionell framstegstro och ”stora berättelser”. Men postmodernismen kom snart att få ett betydande inflytande också långt utanför de humanistiska seminarierummen. Författare som Paul Auster och fotografer som Cindy Sherman, båda med tvetydighet, pastisch och ironi som viktiga verkningsmedel, räknas ofta som postmodernister. I Sverige blev själva termen postmodernism ett nästan till leda använt slagträ i kultursidesdebatter om estetik och politik.

Under de senaste årtiondena har det talats ganska tyst om postmodernismen, i varje fall i Sverige. Men detta håller nu på att förändras, poängterar Anders Burman och Anna Victoria Hallberg, redaktörer för antologin "Tillståndet". Det finns idag ett växande intresse för postmodernismen inom humanistisk forskning och därmed också ett behov av att aktualisera och kontextualisera postmodernismens utgångspunkter och mångsidiga – för att inte säga disparata – uttryck. Det är ett sådant behov denna antologi vill fylla.

Antologins texter spänner över ett brett fält, från konst och litteratur till historia och sociologi. De berör också frågor om vetenskap och politik, kunskap och sanning. Postmodernismen har inte bara ett historiskt intresse, den ställer också, explicit och implicit, frågor om vår kaotiska samtid.

Vid sidan av bokens redaktörer, Anders Burman och Anna Victoria Hallberg, verksamma vid Södertörns högskola, medverkar Frida Beckman, Henrik Bohlin, Olof Hallonsten, Johan Söderberg och Sven-Olov Wallenstein.

Det ges tillfälle att ställa frågor till föreläsaren och även diskutera med andra gäster på efterföljande mingel.

Tid och plats:
18 mars 17:30-20.00 (samtal 18.00-19.00)
Cirkeln Bakfickan, Entréplan
Sveavägen 41, ABF-huset
Mat och vin finns att köpa på plats i Cirkeln Bakfickan.
Entré 100 kr och finns att köpa innan eller i dörren om biljetter finns kvar!

Anders Burman är professor i idéhistoria vid Södertörns högskola. Han disputerade 2005 på en avhandling om Carl Jonas Love Almqvists samhällstänkande och har sedan forskat om bland annat politisk filosofi, pedagogikens historia och olika aspekter av 1800-talets idéhistoria. Han har utgivit ett stort antal böcker, däribland Dissensus. Drömmar och mardrömmar i demokratins idéhistoria (2021), Kultiverandet av det mänskliga. Essäer om liberal education, bildning och tänkande (2018) och Flykten från Hegel. Den postmoderna vänsterns genealogi (2016).

Anna Victoria Hallberg är doktor i litteraturvetenskap, pro-prefekt och föreståndare för filosofiämnet på institutionen för kultur och lärande vid Södertörns högskola. Hon är kritiker och skribent i bland annat Axess och Svenska Dagbladet och förutom boken om postmodernismen aktuell med Du berör min själ: scener ur ett liv med Iris Murdoch (Fri tanke).

Arrangörer: Fredrik Stiernstedt, Anders Bartonek i samarbete med ABF Stockholm.
