---
title: "Sommarfest på Torpet i Orhem"
date: 2024-06-01 14:00:00
forms: [Fest]
locations: [Stockholm]
organizer: "Torpets vänner"
addressName: "Torpet i Orhem"
streetAddress: "Orhemsvägen 135"
postalCode: "128 65"
addressRegion: "Sköndal"
addressCountry: "Sweden"
source: "https://www.facebook.com/events/1012357170560115/"
---
Frida Hyvönen ☆ Athena Farrokhzad ☆ Judith Kiros ☆ Hanna Rajs ☆ Jenny Tunedal ☆ Lotta Ilona Häyrynen ☆ Emil Boss ☆ Lars Raattamaa ☆ Bella Batistini ☆ Lina Rydén Reynols med kör (Saga Gärde, Roberth Maier Ericsson, Michele Masucci och Mathias Westin) ☆ Kajsa Grytt ☆ Strula med Siri ☆ DJ: Radical Rhythm Revue med vänner ☆ Fler akter kan tillkomma

♡ ♡ ♡ ♡ ♡ ♡ ♡

- Vad: Sommarfest i kulturens och solidaritetens tecken!
- När: Lör 1 juni kl 14-22
- Var: Torpet i Orhem, Orhemsvägen 135
- Resa: Buss 180 från Kärrtorp via Skarpnäck, kliv av på ändhållplatsen så står du på kaféets uppfart
- Fika och folkkök
- Läsningar kl 16-17
- Musik kl 18-20

Frivilliga bidrag till swishnr 072-317 88 75 (Victoria Rixer, Torpets ägare), alla pengar går till återuppbyggandet, skriv "Stöd" i meddelandefältet

♡ ♡ ♡ ♡ ♡ ♡ ♡

En annan och bättre värld är möjlig, det måste vi fortsätta tro. På Torpet i Orhem - ett kafé med hundraåriga anor - har vi i decennier försökt omsätta den tanken i praktiken. Här räcker bakverken åt alla, hit får alla komma som de är. Och ingenstans kvittrar fåglarna vackrare.

Hit kommer småbarnsföräldrar från närområdet på morgonkaffe innan den lokala cykelklubben och veteranmopedisterna rullar in, här byter pensionärer med ett långt liv i den internationella freds- och solidaritetsrörelsens tjänst sticklingar med nyblivna kolonister. Här har Arbetarnas bildningsförbund, den lokala folkhögskolan och organisationen MÄN personaldagar, här firar skolbarn och studenter att de äntligen fått sommarlov. Namngivningsfester, födelsedagskalas, bröllops- och begravningsmottagningar samsas varje sommar med den ordinarie kaféverksamheten, som lockar folk från när och fjärran på våfflor, räkmackor och fikabröd bakade på recept som gått i arv från ägare till ägare sedan kaféet byggdes på 1930-talet. På vår lilla containerscen, uppförd med stöd av Stockholm stad, har spetsiga konstnärer, folkkära musiker, poeter, novellister och scenkonstnärer tagit plats genom åren.

Natten till första maj, arbetarrörelsens högtidsdag och vår traditionsenliga säsongspremiärdag, försökte någon sätta stopp för allt det här. En mordbrännare med högerextremt hatbrottsmotiv satte eld på Torpet i ett försök att utplåna hela söderorts sommarstuga. Men försöket misslyckades. Kafébyggnaden är brandskadad, den måste genomgå en omfattande renovering, men redan timmar efter brandattentatet byggde vi upp en provisorisk serveringsstation i skogsbrynet och serverade fyrahundra första maj-gäster grillkorv och hembakat fikabröd. Och så har vi fortsatt sedan dess. För ingenting kan stoppa vår gemenskap från att hålla ihop, vara tillsammans, göra vår grej, fortsätta framåt.

En månad efter brandattacken, den 1 juni, bjuder vi nu in till att fira denna styrka med oss. Vi samlas, som vi alltid har gjort: ett samhällsbyggande och brett vi med lokal förankring som inte viker ner sig för hot och hat. Vi samlas för att visionera om det som ska komma, för att fika och kramas och lyssna på musik och poesi. Den omsorgsfulla kampen för en ljusare framtid fortsätter med full kraft, det fria kulturlivet fortsätter, fikat fortsätter! Välkomna på en sommarfest i kulturens och solidaritetens tecken!

/ Torpets vänner