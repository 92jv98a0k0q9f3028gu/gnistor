---
title: "Tidskriften Clarté firar 100 år"
date: "2024-11-22 18:00:00"
locations: [Stockholm]
forms: [Fest]
organizer: "Svenska Clartéförbundet"
addressName: 
streetAddress: "Hornsgatan 92"
postalCode: "SE-118 21 Stockholm"
addressRegion:
addressCountry: "Sverige"
source: https://www.facebook.com/events/954192049885973/
---
Tidskriften Clarté har i år getts ut i 100 år. Det första numret utkom lagom till 1 maj 1924 och sedan dess har många spaltmetrar om antikapitalistisk och antiimperialistisk kamp skrivits, översatts och spridits. Vi har publicerat dikter om spanska inbördeskriget, om den vietnamesiska befrielsekampen och om folkmordet i Gaza. Vi har skrivit artiklar om imperialismens aggressioner runtom i världen, om studentrörelsen (nu och då), om gruvarbetarstrejker och gigekonomi. Vi har sökt kasta ljus på samhällsomvälvningar och kamper från Sahelregionen till Georgien, från Venezuela till Moçambique, från Gällivare till Malmö. 

Tidskriften har genom historien sett mycket olika ut, och fyllt olika organisatoriska funktioner. Vi har varit både radikal kulturtidskrift och agerat som kommunistiskt ungdomsförbund, vi har vadat genom såväl sekterism som självrannsakan, vi har varit ett utpräglat maoistiskt organ och vi har, i början och även nu i dag, varit en oberoende socialistisk tidskrift. Men det vägledande genom dessa hundra år har varit kampen för ett klasslöst, rättvist och fritt samhälle. 

Genom att belysa verkligheten, lyfta upp undanträngda röster, och skärskåda maktens ord och handling strävar Clarté efter att vara ett verktyg för klasskampen. Vårt mål är en socialistisk samhällsordning, det vill säga en samhällsordning där folket har såväl den politiska som ekonomiska makten. I dag konstaterar Clartéförbundet att dess uppgift är "att kritiskt undersöka vår tids sociala och ekonomiska system, samhällsinstitutioner, politiska ideologier och kulturella strömningar".

För att fira Clartés 100 år vill vi bjuda in alla skribenter, läsare, kollegor och kamrater till Tribunalen den 22/11. På programmet står ett samtal om jubileumsnumret, #3/24, med representanter från studenterna i Clarté Uppsala, som har utformat numret. Tidskriftens historia har så att säga tolkats av tidskriftens framtid. Vi kommer också att få höra författaren och politikern Ali Esbati tala om vad Clarté har betytt för honom genom åren. Och så kommer det att finnas en liten utställning med historiska Clarté-nummer. Naturligtvis finns det även tidskrifter till försäljning.

Men framför allt ska det vara ett tillfälle för oss alla att träffas, lyssna på musik, skåla, samtala, och umgås – för att lysa upp novembermörkret, och för att fortsätta kampen, tillsammans. 


Dörrarna öppnas 18:00

Föranmälan: https://forms.gle/aC36LezPm4u47y7J7


