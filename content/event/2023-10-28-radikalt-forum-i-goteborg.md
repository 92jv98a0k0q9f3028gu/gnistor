---
title: Radikalt forum i Göteborg
date: 2023-10-28 10:00:00
end_date: 2023-10-29 02:00:00
forms: [Forum]
locations: [Göteborg]
organizer: Flamman
---
## Radikalt forum – vägar framåt i en värld i brand

Välkommen till en heldag med föredrag, panelsamtal och diskussioner om aktuella politiska frågor!
 
Vi lever i en tid präglad av kriser och katastrofer. Dagligen möts vi av nyheter om utsläpp, krig, pandemi, våld, nedskärningar och ekonomiska misslyckanden. Vi behöver mötas för att diskutera vad kriserna handlar om, hur de hänger samman och vad vi kan göra. 
 
Genom att arrangera Radikalt forum hoppas vi att känslan av vanmakt ska kunna brytas och att forumet kan leda till att vi hittar nya samarbeten, samlar kunskap, skapar debatt och möjligheter till gräsrotsorganisering kring de frågor som bränner i samtiden.
 
Medverkar gör bland annat Ella Petrini, Göran Therborn, Mathias Wåg och Myra Åhbeck Öhrman.

Forumet avslutas med mingel och diskussioner på kvällen.

Radikalt forum arrangeras av:
- Clarté
- Flamman
- Fronesis
- Ord&Bild
- Röda rummet
- Tidskriftsverkstan

## Program

**I 10.00–10.45 – Världen och vänstern under två århundraden**

Föredrag av Göran Therborn (författare och sociolog vid universitetet i Cambridge)

Göran Therborn tar ett helhetsgrepp om 1900-talets stora landvinningar i levnadsstandard, livslängd och frigörelse för att kunna teckna en bild av det kommande århundrandet. Fram tornar en osäker och hotfull framtid präglad av tre stora utmaningar den hotande klimatkatastrofen, världens nya imperialistiska geopolitik och den bottenlösa ekonomiska ojämlikheten.  

Moderator Carl Wilén (medlem i redaktionerna för Röda rummet och Fronesis)


**II 11.00–12.00 – Högerradikal strategi och taktik i finanskrisens kölvatten**

Panelsamtal med Anton Törnberg (sociolog vid Göteborgs universitet), Mathias Wåg (grävande journalist och aktivist) och Myra Åhbeck Öhrman (debattör och medieprofil)

Sedan finanskrisen 2007–2008 har den högerradikala rörelsen vuxit tillsynes obehindrat. Men vad består den av? Vilka strategier och taktiker använder den? Vad – om något – kan vänstern lära sig?

Moderator Vanja Carlsson (medlem i Fronesis redaktionskommitté)


Lunch 12.00–13.00


**III 13.00–14.00 – Ekomodernism, nedväxt och miljörörelsens väg framåt**

Panelsamtal med Irma Källström (aktivist i Ta tillbaka framtiden), Håkan Thörn (sociolog vid Göteborgs universitet) och Rikard Warlenius (humanekolog vid Göteborgs universitet och journalist) 

Varje dag möts vi av nyheter om nya klimatrekord som inte ens kan ignoreras av borgerlighetens organisationer och medier längre. Måste svaret på det akuta klimatnödläget innehålla ett visst mått av anpassning till existerande teknik och energislag som är mindre dåliga än fossila bränslen, eller bör det mötas med krav på nedväxt? Vilka skulle konsekvenserna för miljörörelsen vara? 

Moderator Lotte Schack (medlem i Röda rummets redaktion)


**IV 14.30–15.15 – Gigekonomins framtid**

Panelsamtal med Ella Petrini (Gigwatch) och Anders Teglund (musiker, förläggare och författare) 

Efter tio år ser vi till sist försök att reglera gigekonomin. Men innebär det att företagens jakt på billig, flexibel arbetskraft försvinner – eller att den hittar nya uttryck?

Moderator Jacob Lundberg (nyhetsredaktör för Flamman)


**V 15.45–16.30 – Socialism och tro**

Panelsamtal med Beata Agrell (litteraturvetare vid Göteborgs universitet) och Stefan Arvidsson (religionsvetare vid Linnéuniversitetet och redaktionsmedlem i magasinet Parabol)

Socialismen har inte bara vunnit sina segrar genom att tilltala människors förnuft – den har också satt socialisters hjärtan i brand. Vad är det som har gjort den politiska ideologin till djup övertygelse, till en röd tro för vilken tusentals människor till och med har offrat sina liv. Och vad för slags tro rör det sig om?

Moderator Leonidas Aretakis (chefredaktör för Flamman) 


**VI 17.00–18.00 – Det svenska klassamhället**

Panelsamtal med Lovisa Broström (ekonomihistoriker vid Göteborgs universitet) och Petter Larsson (journalist och författare) 
För att stöta på privata förmögenheter i den storleksordning som vi i dag kan bevittna i Sverige måste vi gå hela tvåhundra år tillbaka i tiden. Utvecklingen mot ökad jämlikhet bröts för fyra decennier sedan. Den skenande ojämlikheten fick en extra skjuts i samband med finanskrisen 2007–2008 och Coronapandemin. Hur hamnade vi här? Vilken roll spelar meritokratin? Medelklassen? 

Moderator Ann Ighe (redaktör Ord&Bild)


**VII 1800–sent – Mingel och fortsatta diskussioner**

Läs mer: https://www.facebook.com/events/1387054178548265/
