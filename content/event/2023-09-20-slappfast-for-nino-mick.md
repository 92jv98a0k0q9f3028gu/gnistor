---
title: "Släppfest för Nino Mick – Vulcan!"
date: 2023-09-20 18:00:00
forms: [Fest]
locations: [Göteborg]
organizer: Syndikalistiskt Forum
---
Nino Mick har skrivit en historisk roman om tändsticksarbetare och ungsocialister under storstrejken 1909. Under kvällen samtalar författaren med Queerrörelsens arkiv och bibliotek samt SAC om boken och skrivprocessen.

Det börjar bli vår i Tidaholm, strejkåret 1909. Men fortfarande går arbetarna till sina skift i den stora tändsticksfabriken Vulcan. Där går Sara med sina tvillingar, och där syns ungsocialisterna Naemi och Natanael, fotbollslöftet Vilhelm och många fler. Vattenpölarnas tunna is smälter, kylan släpper äntligen sitt grepp. Arbetet är hårt och riskfyllt och villkoren usla, kan en storstrejk ändra på det?

Men det är något som svävar i luften, som rör sig omärkligt, lite nyvaket, mellan husen, in i människorna som bor där, svävar över bygden och upp till Långholmens fängelse där Saras man sitter inlåst för värnpliktsvägran.

Det är de 46 flickor och kvinnor som dog i den stora branden vid tändsticksfabriken trettiofem år tidigare. De kommer inte till ro och de får bli våra ledsagare genom en vindlande roman som vill undersöka gemenskap och kollektiv kamp, kärlek och utsatthet, arbete och livshunger.

Vad? Forum har äran att vara med på släppfesten på Litteraturhuset för Ninos senaste roman Vulcan. Det blir mat, dryck, samtal och musik!

När? Onsdag 20/9 kl 18

Var? Festen kommer att vara i Litteraturhuset som ligger på Heurlins plats 1b.

Hållplats Järntorget

Läs mer: https://www.facebook.com/events/817224786560347/
