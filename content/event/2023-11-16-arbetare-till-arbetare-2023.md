---
title: "Prisutdelningen: Arbetare till Arbetare 2023"
date: 2023-11-16 18.00:00
forms: [Fest]
locations: [Stockholm]
addressName: "Lokalen Caféet"
streetAddress: "Magnus Ladulåsgatan 21"
addressRegion: "Stockholm"
addressCountry: "Sweden"
organizer: "Förbundet Arbetarsolidaritet"
source: "https://www.facebook.com/events/581160260770408"
---
Kom och fira och lyssna på pendeltågets strejkande lokförare i samband med prisutdelningen för Arbetare till Arbetare.
 
Lokförarna på pendeltåget i Stockholm vinner Förbundet Arbetarsolidaritets pris Arbetare till Arbetare 2023 för att under stor uppmärksamhet ha genomfört en tre dagars vild strejk för sina arbetskamraters jobb och resänerernas säkerhet. Prissumman på 10 000 kronor delas ut på torsdag 16 november i Stockholm.
 
– Det känns otroligt fint att få det här priset, det är en verkligt stor ära. Det var ingenting som vi såg framför oss när vi började snacka ihop oss, men en fantastisk bekräftelse på att lägga ner arbetet som ett led i att slå larm om allvarliga missförhållanden var en nödvändig åtgärd, säger Moa Friman, lokförare på pendeltåget i Stockholm.
 
Lokförarna på pendeltåget har kämpat över ett år mot beslutet att närmare 400 anställda inom Stockholms pendeltågstrafik ska ersättas med övervakningskameror. Beslutet innebär att lokförarna blir ensam personal ombord på tågen och måste ta över flera av tågvärdarnas uppgifter. Förutom sämre säkerhet minskar tillgängligheten med rampservice för rullstolsbundna personer vilket minskar rörelsefriheten.
 
– När säkerheten och tillgängligheten nedmonteras är det vårt ansvar att sätta ner foten tillsammans, säger Moa Friman.
 
Personalen har organiserat sig väl. Under förra hösten hölls ett stort antal medlemsmöten och de har även anordnat demonstrationer. När facket inte löste frågan tog de saken i egna händer och 150 lokförare gick ut i den största vilda strejken i Sverige på många decennier som under tre dagar stoppade de flesta pendeltågsavgångar i Stockholm. Hundratusentals fick upp ögonen för styrkan hos arbetarklassen. Solidariteten och stödet hos resenärer och allmänhet var enormt.
 
– Lokförarna har föredömligt visat hur arbetarklassen kan agera gemensamt för sina intressen utanför fackföreningarna när företag och politiker sätter vinsterna först och försämrar både arbetsmiljö och säkerhet, säger Sebastian Carlsson, ordförande i Förbundet Arbetarsolidaritet.

Moa Friman och flera andra pendeltågsförare kommer att vara på plats för att ta emot priset och berätta om arbetet för en god arbetsmiljö och en tillgänglig och säker pendeltågstrafik. Efter prisutdelningen kommer det att finnas utrymme för diskussion och frågor från press och från publiken.
 
## Motivering
 
”För att efter lång kamp mot arbetsköparnas vansinniga beslut att avveckla tågvärdarna på pendeltågen gått ut i tre dagars vild strejk i solidaritet med sina arbetskamrater och deras jobb, mot den egna ökade arbetsbelastningen, för säkerheten och tillgängligheten för resenärerna, tilldelas 2023 år Arbetare till Arbetare de strejkande lokförarna på pendeltågen i Stockholm.”
 
## Om priset Arbetare till Arbetare
 
En gång per år delar Förbundet Arbetarsolidaritet ut priset Arbetare till Arbetare till någon eller några som på ett extraordinärt sätt bidragit till att arbetarklassen flyttat fram sina positioner, varit drivande under en konflikt eller på något sätt drabbats av arbetsköparnas eller statens repressiva handlingar.
 