---
title: Revolutionär 1 maj - Kapitalismen är den riktiga terrorn
date: 2023-05-01 15:00:00
forms: [Demonstration]
locations: [Malmö]
organizer: Revolutionär 1 maj
---
##  KAPITALISMEN ÄR DEN RIKTIGA TERRORN

Skenande hyror, mat- och elpriser möts av nedskärningar och reallönesänkningar. Livet blir svårare medan konfliktlinjerna skärps. I vårdköernas Sverige hade över 500 personers död, årligen, gått att förhindra om sjukvården hade de resurser de behöver. Omänskliga regelskärpningar ledde till en 45% ökning av vräkta barnfamiljer 2017-2021. Medan matoligopolet tillåts chockhöja priserna säger skolorna att barn kommer hungriga på morgonen. Det här är medvetna politiska beslut som leder till verkliga människors lidande och död.

I detta läge, när vanligt folk kämpar för att klara vardagen lägger staten istället fokus på att blidka despoten Erdogans känsliga ego. ”Natofrågan är regeringens högsta prioritet”, som Billström stolt deklarerade om den process han ärvt från sossarna. Drakoniska lagförslag och inskränkningar av möjligheterna att yttra eller organisera sig avlöser nu varandra.

Med regeringens senaste terrorlagförslag hoppas man införa flera politiska brott 1 juni i år. Statens udd är mot våra kurdiska kamrater och PKK, men precis som Lagrådet ser vi hur den kan användas mot breda företeelser - och också politiska motståndare. Gunnar Strömmers (M) användande av begreppet ”inhemska terrorister” om gängkriminella, Kristoffer Tamsons (M) uttalande om klimataktivster som ”vägterrorister” eller i Björn Söders (SD) motion om att terrorklassa AFA.

Vi kan inte acceptera statens attacker på politisk organisering - i dessa tider behöver vi tvärt om mobilisera fler, ta mer utrymme och med större kraft utmana kapitalismens falska konfliktlinjer:

– Ångesten över att försöka förklara för ens gråtande barn varför dess hem tagits ifrån en, varför vi behöver gå och lägga oss hungriga eller att se sin egen död spikas i köer till cancervård, det är terror - våra kamraters försvar mot Erdogans blodiga regim är det inte!

*MAT, BOSTAD & ORGANISERING FÖR ALLA!*

Revolutionär 1 maj

Läs mer: https://gatorna.info/threads/malmo-revolutionar-1-maj-kapitalismen-ar-den-rikti-3470/