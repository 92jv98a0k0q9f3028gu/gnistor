---
title: "Skeppsbron 3 - för kulturen och en miljövänlig stad som alla kan njuta av på lika villkor! "
date: "2025-03-22 14:00:00"
locations: [Stockholm]
forms: [Aktion]
organizer: "Jordens Vänner Stockholm / Alternativ Stad"
addressName: 
streetAddress: "Skeppsbrokajen Promenade"
postalCode: "SE-111 30 Stockholm"
addressRegion:
addressCountry: "Sverige"
source: https://www.facebook.com/events/1355587262133902/
---
Efter två aktioner på den stora parkeringsplatsen på Skeppsbron så har en tredjedel av parkeringen permanent blivit torg/park med bänkar och träd - trodde vi. Men nu kom beslut att platsen ska bli parkering igen under vinterhalvåret, med start redan i mars. Det är inte OK! Vi behöver bryta bilberoendet och få bort massbilismen från staden. Bilarna ska bort från Skeppsbroparkeringen och platsen ska tillgängliggöras för människor.

Den 22 mars, i samband mede vårdagjämningen och Earth Hour, samlas vi på Skeppsbron igen och visar hur vacker platsen blir om den fylls med människor och kultur istället för bilar. Och inte bara Skeppsbron utan i förlängningen hela Stockholm och världens alla städer! 

Därför uppmuntrar vi alla att ta med sig föremål eller material som hjälper oss att fylla platsen med liv och rörelse. Ta med stolar/filtar att sitta på, bollar att leka/spela med, ta med en balkongblomma, sjung en sång. Var kreativ och generös! Ta med kläder efter väder, kubbspel, gatukritor, ja allt möjligt. Kanske bjuda på fika eller lite frukt. Vi vill skapa en trevlig stämning tillsammans med tal och sång, spel och lekar och umgänge. På så sätt hoppas vi få ett härligt och positivt möte och samtal med stadsflanörer. 

Ett gäng fantastiska artister kommer dessutom uppträda för oss. Vi vill kroka arm med kulturarbetare som genom sin musik, poesi och konst får oss att drömma om en grönare, mänskligare, mjukare värld. I vår låter vi kulturen ta plats på Skeppsbron istället för bilen! Håll utkik här i eventet och på plats på skeppsbron efter magiska akter.

Vi köper parkeringsbiljetter och ställer ut cyklar på lediga parkeringsrutor i närheten av återvinningsstationen vid parkeringens ingång. Om det är ont om lediga p-platser så finns det ändå gott om plats vid återvinningsstationen. Och det går lika bra att komma och vara med utan cykel!

Aktionen är helt laglig då det inte finns något som säger att cyklar inte får stå på betalda parkeringsrutor, vilket har bekräftats av Transportstyrelsen. Genom att parkera våra cyklar på parkeringsplatserna och lösa parkeringsbiljetter för dessa skapas en alternativ mötesplats med lagliga medel.

Alla ska kunna vara med oavsett ekonomi, så vi behöver alla hjälpas åt att lösa parkeringsbiljetter. Alternativ Stad har möjlighet att ersätta p-avgiften om du lämnar in kvitto efteråt och det går också bra att parkera flera cyklar på samma ruta, inte minst för att visa hur mycket mindre plats cyklar tar jämfört med bilar! Och det går som sagt också att ta plats utanför parkeringsrutorna. 

Huvudsaken är att vi syns och hörs och att alla är välkomna!

Vi avser att stanna någon eller några timmar, därefter lämnar vi Skeppsbron.

Syftet med aktionen är att påskynda och väcka debatt kring förbättring av stadsmiljön. Vi vill visa att det är möjligt att använda stadens ytor mer effektivt än till att parkera bilar. Vi vill också protestera mot de helt galna planerna på nya stadsmotorvägen Tvärförbindelse Södertörn och den nyväckta vurmen för Östlig Förbindelse. 

- Vi kräver att politikerna slutar gynna bilismen och istället bygger om vår stad utan fossila utsläpp. Vi vill ha levande torg och strandpromenader för människor och miljö!

- Vi välkomnar så många olika individer och grupperingar som möjligt inom klimat- och miljörörelsen och sociala rörelser att delta, skapa förändring och trivas tillsammans!

